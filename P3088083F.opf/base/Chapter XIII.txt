sgrub pa rnam par dbye ba la tshigs su bcad pa drug ste |blo ldan gñis la log ñid daṅ || yaṅ
dag ñid rnams spaṅs gsum gyis || gaṅ zag daṅ ni chos dag la || bdag med rnam gñis kun śes
nas ||

ji skad du | don kun śes (3) śiṅ chos kun śes nas chos daṅ mthun pa’i chos la źugs pa yin |
mthun par źugs pa yin | mthun pa’i chos la spyod pa yin źes ’byuṅ ba de ston par byed de |
de la gaṅ zag daṅ chos la bdag med pa śes pa rnam pa gñis ni gzuṅ ba daṅ ’dzin pa med pa’i
(4) phyir ro || gñis la log pa ñid daṅ yaṅ dag pa ñid | spaṅs pa gsum ni kun brtags pa’i
ṅo bo ñid med pa la stoṅ pa ñid kyi tiṅ ṅe ’dzin daṅ | gźan gyi dbaṅ daṅ | yoṅs su grub pa’i
ṅo bo ñid dag yod pa la smon pa med pa daṅ | mtshan ma med pa dag go || (5) ’jig rten
pa’i tiṅ ṅe ’dzin gsum po ’di dag ni ’jig rten las ’das pa’i ye śes ’dren pa’i phyir log pa
ñid kyaṅ ma yin la | ’jig rten las ’das pa ma yin pa’i phyir yaṅ dag pa ñid kyaṅ ma yin
no ||

don śes pas ni chos rnams kun || gziṅs daṅ (6) ’dra ba ñid du rig || thos pas chog par ’dzin
spoṅ ba || des na chos śes pa źes brjod ||

de ltar don śes pa ni mdo la sogs pa’i chos thams cad gziṅs lta bu ñid du śes śiṅ thos pa tsam
gyis chog par ’dzin pa spoṅ bar byed de | des na chos śes pa yin (7) no ||

so so’i skye bo’i śes pa yis || de bźin du ni gñis rtogs nas || śes pa de yoṅs rdzogs bya’i
phyir || mthun pa’i chos ni rab tu sgrub ||

so so’i skye bo’i don daṅ chos śes pa rnam pa gñis po des de bźin du ji skad bśad pa’i bdag
med pa gñis (187a1) rtogs nas | śes pa de yoṅs su rdzogs par bya ba’i phyir sgrub par byed
de | de ltar na mthun pa’i chos la ’jug pa yin no ||

de nas des ni sa daṅ por || byaṅ chub sems dpa’ de’i bdag ñid || kun daṅ mñam par ’jig rten
las || (2) ’das pa’i ye śes bla med ’thob ||

de nas des ’jig rten las ’das pa’i ye śes bla na med pa ’thob bo źes bya ba ni | theg pa ches
khyad par du ’phags pa gźan med pa’i phyir ro || sa daṅ po sa rab tu dga’ ba la byaṅ chub
sems dpa’ thams cad daṅ mñam par ro || (3) de’i bdag ñid ces bya ba ni de’i sa pa rnams
daṅ ṅo || de ltar na mthun par źugs pa yin te | de’i sa pa’i byaṅ chub sems dpa’ daṅ mñam
pa ñid kyi phyir ro ||

mthoṅ bas spaṅ bya’i ñon moṅs rnams || thams cad yaṅ dag zad byas nas || śes bya’i sgrib pa
spaṅ bya’i (4) phyir || sgom pa la ni rab tu sbyor ||

tshigs su bcad pa ’di’i don go bar zad do ||

rnam ’jog rnam par mi rtog pa’i || ye śes lhan cig spyod pa yis || de bźin sa ni lhag ma la
|| mthun pa yi ni chos spyod do ||

lhag mas ni mthun pa’i chos spyod pa ñid ston te | rnam par (5) ’jog pa daṅ | rnam par mi rtog
pa źes bya ba ni sa rnam par ’jog pa’i ye śes daṅ | rnam par mi rtog pa’o || lhan cig spyod
pa yis źes bya ba ni rjes su ’brel bar spyod pa ste | phan tshun bar chad med pas so
|| sgrub pa la bag yod par bya ba’i tshigs su bcad (6) pa bźi ste |

blo ldan gaṅ du sgrub pa’i yul || legs par rñed daṅ gnas bzaṅ daṅ || sa bzaṅ ba daṅ grogs bzaṅ
daṅ || rnal ’byor bde ba’i yon tan ldan ||

mthun pa’i yul du gnas pa la sogs pa ’khor lo bźis bag yod par bya ba ston te | de la tshigs
(7) su bcad pa ’dis ni mthun pa’i yul du gnas pa ston to || legs par rñed pa ni chos gos
daṅ | bsod sñoms la sogs pa’i ’tsho ba’i yo byad rnams tshegs chuṅ ṅus rñed pa’i phyir ro
|| gnas bzaṅ ba ni rkun po la sogs pa skye bo ṅan pa dag mi gnas pa’i phyir ro || sa (187b1)
bzaṅ ba ni nad med pa’i sa yin pa’i phyir ro || grogs bzaṅ po ni grogs tshul khrims daṅ
lta ba mthun pa’i phyir ro || rnal ’byor bde ba ni ñin par ’du ’dzi ñuṅ źiṅ ljan ljin ñuṅ
ba’i phyir daṅ | mtshan mo sgra chuṅ ba la sogs pa’i phyir ro ||

byaṅ chub sems dpa’ thos maṅ (2) daṅ || bden mthoṅ smra mkhas brtse ba can || skyo med skyes
bu dam pa ni || chen po yin par śes par bya ||

gñis pa ’dis ni skyes bu dam pa ñid ston te | luṅ daṅ rtogs pa daṅ | tshig tu smra ba daṅ |
zaṅ ziṅ med pa’i sems daṅ | sñom las med (3) pa ñid kyi yon tan daṅ ldan pa’i phyir ro ||

dmigs pa bzaṅ daṅ ston pa bzaṅ || thabs bzaṅ ba daṅ ṅes ’byuṅ daṅ || sbyor ba bzaṅ po’i bdag
ñid kyi || yaṅ dag smon lam yin par bśad ||

gsum pa ’dis ni bdag ñid kyi yaṅ dag pa’i smon lam tshul (4) bźin yid la byed pas bsdus pa ston
te | dam pa’i chos la dmigs pa daṅ | tshogs bsags pa daṅ | źi gnas la sogs pa’i rgyu mtshan
dus su sgom pa daṅ | goṅ du bya ba yod pas cuṅ zad tsam gyis chog par mi ’dzin pa daṅ
| rtag tu daṅ gus par (5) byas te sbyor ba’i phyir ro ||

dga’ daṅ dal bar skye ba daṅ || nad med ba daṅ tiṅ ’dzin daṅ || rnam par ’byed pa byed rgyu
ni || sṅon chad bsod nams byas pa ñid ||

bźi pa ’dis ni rgyu rnam pa lṅas sṅon bsod nams byas pa ñid ston te | dga’ ba’i rgyu (6) ñid
ni gaṅ gis na mi mthun pa’i yul du gnas na yaṅ dga’ ba ma yin no || dal bar skye ba’i rgyu
ñid ni | gaṅ gis na skyes bu dam pa la brten pa ’thob pa yin no || nad med pa daṅ | tiṅ
ṅe ’dzin daṅ | śes rab kyi rgyu ñid ni | gaṅ gis na bdag (7) ñid kyi yaṅ dag pa’i smon lam
’grub pa yin no || ñon moṅs pa kho nas ñon moṅs pa las ṅes bar ’byuṅ ba’i tshigs su bcad
pa gsum ste |

chos kyi dbyiṅs ni ma gtogs pa || gaṅ phyir chos med de yi phyir || saṅs rgyas rnams (188a1)
kyis de dag las || ṅes ’byuṅ chags sogs yin par dgoṅs ||

bcom ldan ’das kyis ’dod chags las ma gtogs par ’dod chags las ṅes par ’byuṅ bar ṅa mi smra
ste | źe sdaṅ daṅ | gti mug dag (2) kyaṅ de daṅ ’dra’o źes gaṅ gsuṅs pa de’i dgoṅs pa ston
te | gaṅ gi phyir chos ñid las ma gtogs pa’i chos med pas chos kyi dbyiṅs las ma gtogs pa’i
chos med pa de’i phyir ’dod chags la sogs pa’i chos ñid kyaṅ ’dod chags la sogs pa’i miṅ
’thob (3) la | de yaṅ ’dod chags la sogs pa las ṅes par ’byuṅ ba yin pas de la dgoṅs pa
ni de yin par rig par bya’o ||

chos kyi dbyiṅs ni ma gtogs par || gaṅ phyir chos med de yi phyir || kun nas ñon moṅs bstan
pa la || blo ldan dgoṅs pa de yin ’dod ||

(4) ma rig pa daṅ | byaṅ chub ni gcig go źes kun nas ñon moṅs pa bstan pa der yaṅ dgoṅs pa ni
de kho na yin te | ma rig pa daṅ byaṅ chub kyi chos ñid la de dag ñe bar btags pa’i phyir
ro ||

gaṅ phyir chags sogs de ñid la || tshul bźin ’jug pa de yi phyir || (5) de las rnam grol ’gyur
des na || de yis de dag las ṅes ’byuṅ ||

’dod chags la sogs pa de dag kho na la tshul bźin du ’jug na de dag las rnam par grol bar ’gyur
ro || de lta bas na de dag yoṅs su śes pa ñid de dag gi ṅes par ’byuṅ ba yin pas ’di la
(6) dgoṅs pa ni de yin no || ñan thos daṅ | raṅ saṅs rgyas kyi yid la byed pa yoṅs su spaṅ
ba’i tshigs su bcad pa gñis te |

sems can ched du dmyal ba’i srid par gnas pa yis || sdug bsṅal mi bzad cis kyaṅ rgyal sras gnod
byed min || ji srid yon tan (7) skyon gyis theg pa dman źugs pa’i || rnam rtog dge ba
sna tshogs blo ldan gnod byed yin ||

blo daṅ ldan pa dmyal bar gnas pa dus kun tu || byaṅ chub dri med yaṅs pa’i bar du gcod byed
min || theg pa gźan la rab bsil rnam rtog bdag phan pa || rab (188b1) tu bde bar gnas kyaṅ
bar du gcod par byed ||

tshigs su bcad pa ’di gñis la gcig gis sgrub par byed pa ni gñis pa yin te | gñi ga’i don go
bar zad do || ṅo bo ñid med pa daṅ | raṅ bźin gyis rnam par dag pa la skrag pa dgag pa’i
tshigs su bcad pa (2) bźi ste |

chos med pa daṅ dmigs pa daṅ || kun nas ñon moṅs med rnam dag || sgyu ma la sogs ’dra ba daṅ
|| de bźin nam mkha’ ’drar śes bya ||

ji ltar tshul bźin bris pa’i ri mo la || mthon dman med kyaṅ snaṅ ba de bźin du || yaṅ dag ma
yin (3) rtog la rnam kun tu || gñis po rtag tu med kyaṅ snaṅ bar ’gyur ||

ji ltar chu rñog pa las dṅas pa na || dṅas pa ñid de de las skye min gyi || de ni de la dri
ma bral bar zad || de bźin raṅ sems dag la tshul de ñid ||

sems ni rtag tu raṅ bźin ’od gsal (4) ’dod || de ni glo bur ñes pas ma ruṅ byas || chos ñid
sems las gźan pa sems gźan ni || ’od gsal ma yin raṅ bźin la brjod do ||

chos med pa yaṅ yin la chos dmigs kyaṅ dmigs so źes bya ba ni | byis pa rnams skrag pa’i gnas
yin la | chos (5) kyi dbyiṅs raṅ bźin gyis kun nas ñon moṅs pa yaṅ med la | phyis rnam par
dag go źes bya ba yaṅ skrag pa’i gnas yin te | de dag go rims bźin du sgyu ma la sogs pa
daṅ ’dra ba daṅ | nam mkha’ daṅ ’dra bar rab tu bsgrubs pas des mi skrag pa (6) ’gog par
byed do || de bźin du ri mo’i mthon dman daṅ ’dra ba daṅ | chu rñog pa las dṅas pa daṅ ’dra
bar yaṅ go rims bźin no || tshigs su bcad pa gsum pas ni | sems chu daṅ ’dra bar bsgrub
ste | ji ltar chu raṅ bźin gyis (7) dṅas pa las glo bur gyi rñog pas rñogs pa yin pa de bźin
du | sems raṅ bźin gyis ’od gsal bar ’dod pa las glo bur gyi ñes pas ma ruṅ bar byas so
|| chos ñid kyi sems las ma gtogs pa sems gźan te | gźan gyi dbaṅ gi mtshan ñid (189a1)
ni || raṅ bźin gyis ’od gsal ba ñid du mi brjod do || de lta bas na sems ni ’dir chos ñid
kyi sems kho na yin par rig par bya’o || ’dod chags las skyes pa’i ltuṅ ba dgag pa’i tshigs
su bcad pa bźi ste |

byaṅ chub sems dpa’ (2) sems can la || bu gcig pa la bya ba bźin || rkaṅ gi khoṅ nas byams pa
che || de ltas rtag phan byed par ’dod ||

sems can rnams la phan byed phyir || de la chags skyes ltuṅ mi ’gyur || ’di yi źe sdaṅ rnam
kun du || sems can kun daṅ ’gal bar (3) ’gyur ||

ji ltar phug ron raṅ gi bu mchog byams || raṅ gi bu de ñe bar ’khyud nas ’dug || de ’dra ba
la khoṅ khro ’gal ba ltar || brtser bcas lus can bu la’aṅ de daṅ ’dra ||

gaṅ phyir byams pa de phyir khoṅ khro ’gal || gaṅ phyir źi ba de phyir gnod sems (4) ’gal ||
gaṅ phyir don byed de phyir sgyu sems ’gal || gaṅ phyir sim byed de phyir ’jigs byed ’gal
||

byaṅ chub sems dpa’ sems can rnams la byams pa gaṅ yin pa de ni ’dod chags su dgoṅs te | sems
can la phan par byed pa’i rgyu yin pa’i phyir | (5) de dag la des byas pa’i ltuṅ ba ’gog
par byed do || phug ron dper brjod pa ni | de ’dod chags maṅ ba’i phyir bu la byams pa yaṅ
śin tu che ba’i phyir ro || byaṅ chub sems dpa’ brtse ba daṅ bcas pa ni | sems can rnams
la khoṅ khro ba ’gal lo || (6) byaṅ chub sems dpa’ rnams ni gaṅ gi phyir byams pa la sogs
pa daṅ ldan pas sems can rnams la byams pa daṅ | gnod pa źi ba daṅ | don sgrub pa daṅ | dga’
ba skyed pas sim par byed pa yin pa de’i phyir yaṅ khoṅ khro ba yaṅ ’gal la | de’i sṅon
(7) du ’gro ba can gyi gnod pa’i sems la sogs pa yaṅ ’gal lo || sgrub pa rab tu dbye ba’i
tshigs su bcad pa lṅa ste |

sman bzaṅ po la nad pa bźin || ’khor ba la ni ’jug par byed || nad pa la ni sman pa bźin ||
sems can rnams la sgrub par byed ||

bran ma grub pa ji (189b1) bźin du || bdag ñid la ni sgrub par byed || zoṅ la tshoṅ pa ji bźin
du || ’dod pa dag la sgrub par byed ||

gos la btso blag mkhan bźin du || las la rab tu sgrub par byed || bu gźon pa la pha bźin du
|| sems can mi ’tshe sgrub par byed ||

me don gñer ba (2) gtsub śiṅ ltar || rtag par rab tu sgrub par byed || yid brtan bźin du lhag
pa’i sems || ma rdzogs pa la sgrub par byed ||

sgyu ma mkhan ltar śes bya la || śes rab gyis ni sgrub par byed || de ni byaṅ chub sems dpa’
yi || ji ltar gaṅ du sgrub par ’dod ||

ji (3) ltar gaṅ daṅ gaṅ du sgrub pa de ston par byed de | ji ltar źes bya ba ni sman bzaṅ po
la sogs pa la nad pa la sogs pa ltar ro || gaṅ du źes bya ba ni ’khor ba la sogs par te |
so sor brtags nas ’khor ba brten pa’i phyir daṅ | sñiṅ rjes sems can ñon moṅs pa’i (4) nad
kyis thebs pa yoṅs su mi gtoṅ ba’i phyir daṅ | raṅ gi sems legs par ’chos pa’i phyir daṅ
| sbyin pa’i pha rol tu phyin pa la sogs pas go rims bźin du loṅs spyod ’phel bar byed pa’i
phyir daṅ | lus la sogs pa’i las yoṅs su sbyoṅ ba’i phyir daṅ | (5) sems can gnod par byed
pa dag gis mi ’khrugs pa’i phyir daṅ | dge ba’i chos sgom pa la bar chad med par brtson
pa’i phyir daṅ | tiṅ ṅe ’dzin gyi ro myoṅ bar mi byed pa’i phyir daṅ | śes bya la phyin
ci ma log pa’i phyir ro || sgrub pa’i ’khor (6) gsum yoṅs su dag pa’i tshigs su bcad pa |

de ltar rtag tu brtson ’grus rgya chen ldan || gñis yoṅs smin par bya la rab brtson de || rim
gyis dri med mi rtog blo mchog gis || sgrub pa bla na med par rab tu ’gro ||

chos la bdag med pa’i ye śes rnam par mi (7) rtog pas sgrub pa po daṅ | bsgrub par bya ba daṅ
| sgrub pa la mi rtog pa’i phyir ’khor gsum yoṅs su dag par rig par bya’o || gñis yoṅs smin
par bya la rab brtson de || źes bya ba ni sems can rnams daṅ bdag ñid do ||

sgrub pa’i skabs rdzogs so | || |

