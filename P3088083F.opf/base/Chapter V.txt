sgrub pa’i mtshan ñid kyi tshigs su bcad pa |gnas rtsom ’bras bu ’byuṅ ba che bdag ñid || rgyal
sras (3) rnams kyi sgrub pa yin par ’dod || rtag tu len pa che daṅ bzod pa che || don
chen yaṅ dag sgrub ba’i bya ba byed ||

de la gnas chen po ni sems pa skyed pa la gnas pa’i phyir ro || rtsom pa chen po ni raṅ daṅ
gźan gyi don rtsom pa’i phyir ro || ’bras bu ’byuṅ ba chen po ni ’bras bu byaṅ chub (4) chen
po ’thob pa yin pa’i phyir ro || de ñid kyi phyir go rims bźin du len pa che ba ste | sems
can thams cad ñe bar len pa’i phyir ro || bzod pa che ba ste | sdug bsṅal thams cad daṅ
du len pa’i phyir ro || don chen yaṅ dag sgrub pa’i bya ba byed pa ste | sems can maṅ po’i
don (5) yaṅ dag par sgrub pa’i phyir ro || raṅ daṅ gźan gyi don khyad par med par tshigs
su bcad pa |

gźan daṅ bdag tu mñam pa’i sems ñid dam || bdag pas gźan ches sdug pa rñed nas ni || de ltar
bdag pas gźan don mchog tu śes || raṅ gi don gaṅ gźan gyi don gaṅ (6) yin ||

gźan daṅ bdag mñam pa’i sems ñid brda las byuṅ ba’i sems bskyed pa rñed pa’i cho mos pa’i sgo
nas sam | don dam pa’i sems bskyed pa rñed pa’i tshe | śes pa’i sgo nas rñed nas sam | yaṅ
na bdag pas gźan ches śin tu sdug bsṅal ba rñed nas rgyu de ñid kyis (7) bdag pas gźan
gyi don la khyad par ’phags par ’du śes pa’i byaṅ chub sems dpa’i la raṅ gi don ni gaṅ źig
yin la gźan gyi don gaṅ źig yin te | de la gñis ka khyad par med do źes bya ba’i tha tshig
go || gźan gyi don khyad par du bya bar tshigs su bcad pa |

ji ltar sñiṅ (143b1) rje’i bdag ñid gźan gyi don gyi phyir || bdag la sdug bsṅal mi bzad gduṅ
par rab byed pa || de ltar ’jig rten gduṅ ba’i las kyis gźan dgra la || śin tu brtse ba
med par rab tu ’jug ma yin ||

ji ltar ’di’i gźan gyi don bdag ñid gyi don las khyad par du ’phags pa de sgrub (2) par byed
de | gźan gyi don du bdag ñid la śin tu gduṅ bar byed ba’i phyir ro || gźan gyi don sgrub
par rnam par dbye bar tshigs su bcad pa gñis te |

tha dad ’briṅ daṅ mchog chos ñid gnas la || legs par ston daṅ mgu byed ’jug pa daṅ || don la
rnam ṅes dge la (3) yoṅs smin byed || de bźin gdams ṅag gnas daṅ blo rnams grol ||

yon tan khyad par can ’grub de bźin du || rigs su skye daṅ luṅ bstan dbaṅ bskur daṅ || de bźin
gśegs mkhyen bla med go ’phaṅ ste || bcu gsum bdag ñid ’di ni gźan gyi don ||

sems can (4) gyi ris rnam pa gsum po rigs dman pa daṅ ’briṅ daṅ khyad par can la gnas pa la
byaṅ chub sems dpa’i gźan gyi don rnam pa bcu gsum ste | rjes su bstan pa daṅ | kun brjod
pa’i cho ’phrul dag gis legs par ston pa daṅ | rdzu ’phrul gyi cho ’phrul gyis mgu bar byed
pa daṅ | bstan (5) pa khas len du gźug pa’i phyir ’jug pa daṅ | źugs pa rnams kyi the tshom
gtsod pa’i phyir don la rnam par ṅes par byed daṅ | dge ba’i rtsab yoṅs su smin par byed
pa daṅ | ’doms pa daṅ | sems gnas par byed pa daṅ | śes rab rnam par grol bar byed pa daṅ
| mṅon bar śes (6) pa la sogs pa yon tan khyad par can rnams yaṅ dag par ’grub par byed
pa daṅ | de bźin gśegs pa’i rigs su skye ba daṅ | sa brgyad pa la luṅ bstan pa daṅ | sa bcu
pa la dbaṅ bskur ba daṅ | de bźin gśegs pa’i ye śes daṅ ldan pa’o || rnam pa bcu gsum po
’di dag (7) ni ci rigs par rigs la gnas pa gsum byaṅ chub sems dpa’i don yin no || gźan
gyi don sgrub pa phun sum tshogs par tshigs su bcad pa |

skye bo daṅ mthun phyin ci ma log ’chad || mi ’gyiṅ ba daṅ bdag gi med la mkhas || bzod dul
śin tu riṅ soṅ mi bzad pa || rgyal sras (144a1) rnams kyi sgrub pa mchog yin no ||

’dis ni gźan gyi don sgrub pa ’di phun sum tshogs pa yin pa de ston to || ’di ji ltar phun sum
tshogs pa yin źen | gal te rigs la gnas pa’i skye bo daṅ mthun źiṅ | phyin ci ma log par
’chad par ’gyur ba daṅ | ’gyiṅ ba (2) med par mgu bar ’gyur ba daṅ | mi mthun pa mi byed
pas bdag gi ba med par ’jug pa ste | rdzu ’phrul gyis mi rlom źiṅ sems can źugs pa rnams
la bdag gi bar ’dzin pa med pa daṅ | don rnam par ṅe bya ba la mkhas pa’i sgrub pa yin te
| dge ba yoṅs su smin par bya ba la (3) bzod pa’i sgrub pa yin | dul bas ’doms pa la sogs
pa’i sgrub pa yin te | ma dul bas ni gźan dag la gdams pa la sogs bstan par mi nus so || rigs
su skyes pa la sogs pa śin tu riṅ du soṅ ba’i sgrub pa yin no || riṅ du ma soṅ ba’i sgrub
pas ni | gźan dag rigs su (4) skyes pa la sogs par bya bar mi nus so || byaṅ chub sems
dpa’i sgrub pa ’di dag thams cad kyaṅ khas blaṅs pa’i sems can mi zad pa’i phyir mi zad pa
yin te | de’i phyir yaṅ phun sum tshogs pa yin par rig par bya’o || sgrub pa khyad par du
bya bar tshigs su bcad pa gñis te |

(5) ’dod ldan skye bo ’jigs pa che la ’jug || srid dga’ phyin ci log bde g-yo ba la || źi dga’
raṅ gi len par rab źi la || sñiṅ rje’i bdag ñid len kun źi la rtag ||

skye bo rmoṅs pa raṅ gi bde don brtson || rtag tu de ma thob par sdug bsṅal ’gyur || brtan pa
rtag tu gźan don (6) brtson pa ni || gñi ga’i don byas mya ṅan ’da’ bar ’gyur ||

de la ’dod pa rnams ’jigs pa chen po ñid yin pa ni lus daṅ sems kyi sdug bsṅal maṅ po daṅ |
ṅan ’gror ’gro ba’i rgyu yin pa’i phyir ro || phyin ci log gi bde ba g-yo ba ni gzugs daṅ
gzugs daṅ gzugs med pa’i srid (7) pa’i dga’ ba rnams mi rtag pa ñid kyi phyir daṅ | ’du byed
kyi sdug bsṅal gyis don dam par sdug bsṅal ba’i phyir ro || len pa dag ni ñon moṅs pa rnams
su rig par bya ste | sdug bsṅal len pa’i phyir ro || skye bo rmoṅs pa rtag tu raṅ bde
ba’i don du źugs pa ni bde ba mi (144b1) ’thob kyi | sdug bsṅal kho na ’thob bo || byaṅ chub
sems dpa’ gźan gyi don du źugs pa ni | raṅ daṅ gźan gyi don bsgrubs nas mya ṅan las ’das
pa’i bde ba ’thob ste | ’di ni sgrub pa’i khyad par gźan yin no || spyod yul yoṅs su bsṅo
bar tshigs su bcad pa |

rgyal sras (2) spyod tshe ji lta ji lta bur || dbaṅ po’i spyod yul sna tshogs ’jug ’gyur ba
|| de lta de ltar rigs śiṅ mthun tshig gis || sems can phan phyir de mṅon ’du byed do ||

byaṅ chub sems dpa’ spyod lam byed pa’i spyod pa la ’jug pa na rnam pa gaṅ daṅ gaṅ gis mig la
sogs pa’i dbaṅ po’i (3) spyod yul sna tshogs la ’jug pa’i rnam pa de daṅ der ’brel źiṅ ’dra
ba’i tshig gis sems can rnams la phan par bya ba’i phyir de thams cad ji ltar spyod yul
yoṅs su dag pa’i mdo las rgyas par bstan pa bźin mṅon par ’du byed do || sems can rnams
la mi bzod pa dgag par (4) tshigs su bcad pa |

rtag tu ñes pas raṅ dbaṅ med par byas sems kyis || skye bo na ni blo ldan ñes par mi ’dzin te
|| mi ’dod bźin du log par sgrub par ’gyur ro źes || skye bo dag la sñiṅ rje rnam par ’phel
phyir ro ||

rtag tu ñon moṅs pa rnams kyis raṅ dbaṅ med par byas pa’i (5) sems daṅ ldan pa’i skye bo la
byaṅ chub sems dpa’ ñes par mi ’dzin to || de ci’i phyir źe na | ’di dag ni mi ’dod bźin du
log par sgrub pa dag tu ’gyur ro źes bya bar rig gnas sñiṅ rje ’phel bar ’gyur ba’i phyir
ro || sgrub pa’i che ba ñid kyi tshigs su bcad pa |

sgrub pa ’di ni srid daṅ (6) ’gro ba kun || zil gyis mnan ’gro źi ba mchog daṅ ldan || yon tan
sna tshogs tshogs kyis rnam par ’phel || byams pa’i bsam pas rtag tu ’gro ba sdud ||

che ba ñid ni rnam pa bźi ste | zil gyis gnod pa’i che ba ñid ni | srid pa gsum daṅ ’gro ba
lṅa po thams cad zil gyis (7) mnan nas ’gro ba’i phyir te | ji skad du | śes rab kyi pha rol
tu phyin pa las | rab ’byor gal te gzugs dṅos por ’gyur gyi | dṅos po med pa ma yin na
śes rab kyi pha rol tu phyin pa ’dis lha daṅ mi daṅ lha ma yin du bcas pa’i ’jig rten zil
gyis mnan nas ṅes par ’byuṅ bar mi (145a1) ’gyur źes bya ba la sogs pa rgyas par gsuṅs pa
lta bu’o || mya ṅan las ’das pa’i che ba ñid ni mi gnas pa’i mya ṅan las ’das pa daṅ ldan
pa’i phyir ro || yon tan gyi che ba ñid daṅ | sems can yoṅs su mi gtoṅ ba’i che ba ñid ni
yon tan gyis ’phel ba (2) pa daṅ | ’gro ba sdud pa’i phyir ro ||

sgrub pa’i skabs rdzogs so | || |

